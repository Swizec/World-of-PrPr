
Cilj projekta je razviti MMORPG igro, ki v svojem jedru sledi
filozofiji "by the players, for the players". Razvili bomo namreč
igralno platformo, ki je popolnoma odprta in jo lahko igralci sami
pretvorijo v skoraj kakršnokoli igro želijo.

Igra World-of-PrPr bo tako ustvarjala moderno igralno mehaniko z
naslednjimi ključnimi elementi:

1. Ekosistem
   V običajnih igrah se živali, drevesa in drugi objekti sveta
   preprosto generirajo. Če igralec ubije zajca, se čez nekaj minut na
   istem mestu pojavi nov. To ustvari repetativen in dolgočasen svet,
   ki je zelo naravnan v tako imenovano "grindanje".

   Mi bomo ustvarili svet, ki se obnaša po principih biološkega
   ekosistema. Živali imajo svoj življenjski cikel in se rojevajo ter
   umirajo, če eni živali zmanjka hrane, ker je nek igralec posekal
   vsa drevesa v gozdu in sprožil verižno reakcijo, bo šla hrano iskat
   drugam. Posledično lahko na primer trop volkov napade bližnjo vas.

   Na ta način se ustvarijo skoraj neskončne priložnosti za zanimive
   igralne dogodke, ki bodo unikatni, nepredvidljivi in zatorej
   zabavni.

2. Ekonomija
   Podobno kot običajne igre generirajo okolje, tudi skrbijo za
   osnovno ekonomijo v svetu. Predmeti so v trgovinah vedno na voljo
   in jih nikoli ne more zmanjkati.

   Podobno kot smo predrugačili pojem igralnega ekosistema, bomo
   spremenili tudi koncept svetovne ekonomije. V World-of-PrPr bodo
   igralci morali za ekonomijo skrbeti sami. Če bodo ljudje v mestu
   hoteli imeti hrano, bo moral drugje v svetu nekdo kmetovati in
   hrano prodajati trgovcem.

   To na prvi pogled mogoče deluje malce monotono, ampak če igralcem
   pustimo popolnoma proste roke, se vse skupaj izravna in postane
   zabavno. Npr: nobenemu igralcu se ne ljubi pridelovati hrane, zato
   ljudje stradajo in so za hrano pripravljeni odšteti več denarja,
   kar naenkrat se pridelava hrane izredno splača in igralci jo bodo
   začeli pridelovati, ker bodo potrebovali zlato, da si kupijo druge
   stvari, ki jih želijo imeti.

3. Build sistem
   Ker želimo igralcem ponuditi popolnoma odprto igralno platformo, ne
   moremo vnaprej predvideti kakšne vse predmete bodo potrebovali.  V
   ta namen bomo ustvarili napreden sistem za izdelavo predmetov.
   Načeloma bo možno zgraditi skorajda karkoli, kar lahko zgradimo v
   resničnem svetu. 

   Igralci bodo lahko v skladu z osnovnimi zakoni fizike sestavljali
   vse predmete, ki so v njihovi lasti, in tako gradili nove
   predmete z določenimi funkcionalnostmi, ki jih spet določajo
   osnovni zakoni fizike.

   Potem bodo ustvarjene predmete seveda lahko prodajali drugim
   igralcem in tako se bo vzpostavil sistem kjer bodo ljudje lahko na
   primer ustvarjali ključavnice za vrata in jih prodajali drugim
   igralcem, ki jih bodo potrebovali pri izgradnji svojih hiš.

Zaradi visokih pričakovanj modernih igralcev mora World-of-PrPr biti
zadovoljiv tudi na tehničnem področju, kot so vizualni učinki,
realistična fizika in podobno.

Za tehnično plat igralne izkušnje bomo poskrbeli na naslednje načine:

1. Platforme
   V modernem svetu želijo uporabniki igrati na veliko različnih
   platformah od računalnikov, do mobilnih naprav in igralnih
   konzol. Ravno zaradi tega bomo celotno arhitekturo sistema
   zastavili, tako da se bodo vse kompleksne operacije izvajale na
   strežniku, igralci pa bodo na svoji napravi imeli samo preprost
   tanek odjemalec, ki ne bo vseboval drugega kot grafični pogon in
   način za komunikacijo s strežnikom.

   Podprli bomo predvsem: PC, Mac, Xbox360, PS3, iOS in Android.

2. Grafični pogon
   Ker je razvoj modernega grafičnega pogona izredno težavno opravilo,
   smo, zaradi sposobnosti prikaza skora fotorealističnih okolij,
   izbrali CryEngine, ki ga uporablja popularna igra Crysis.

   Ta pogon je primerno svojim sposobnostim precej zahteven do
   platforme na kateri ga poganjamo, zato bomo za mobilne naprave
   grafiko poganjali na lastnih strežnikih in kompresirane slike
   pošiljali do uporabnika.

3. Fizikalni pogon
   Za fizikalni pogon bomo uporabili Lagoa Multiphysics 1.0, ki ga
   razvija Thiago Costa in je trenutno najbolj realističen pogon za
   fizikalne simulacije, ki lahko učinkovito simulira celo tekočine.
   http://vimeo.com/13457383

   Ker bomo fizikalne simulacije poganjali na močnih strežnikih ne
   bodo predstavljale težav za naše uporabnike.

4. Skalabilnost
   Seveda pa si kljub naprednim sposobnostim fizikalnega in grafičnega
   pogona želimo, da bo igra dostopna velikemu številu igralcev
   hkrati.

   Skalabilnost bomo zagotavljali z optimizacijo različnih algoritmov
   in uporabo primernega števila strežnikov, da bo v vidnem polju
   igralca tudi po nekaj sto drugih igralcev in igralec ne bo izkusil
   vidne upočasnitve delovanja.
